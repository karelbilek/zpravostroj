vzorná náhradní máma Výřice Kuba zachraňuje cizí mláďata    Foto:  Vlaďka Hradská       Čtrnáctiletá výřice Kuba se stala vzornou náhradní mámou dvěma opuštěným puštíkům. Už osm let trpělivě snáší vajíčka ve voliéře záchranné stanice Makov na Písecku a pokaždé vždy marně čekala na vylíhnutí.   Letos poprvé mohla pečovat o živá ptáčata a vůbec jí nevadilo, že nejde o její potomky.   Oba puštíci opakovaně vypadávali z hnízda v lese na Blatensku. Zpočátku se je snažili hasiči vrátit zpět, ale ptáčata vždy skončila na zemi. Nakonec se jich ujali pracovníci záchranné stanice pro živočichy Makov. Prvních čtrnáct dní je zahřívali pod žárovkou, pak je zkusili podstrčit výřici Kubě. A povedlo se!       „Z Kuby se stala starostlivá máma, která se naučila puštíky krmit, neustále je zahřívala svým tělem a nikoho k nim nepustila,“ řekl vedoucí stanice Libor Šejna. Výřice, která se kdysi dostala do záchranné stanice jako patnáctidenní mládě, však zůstane ve voliéře navždy. Příliš si zvykla na lidi a v přírodě by nepřežila. Každoročně snáší bez partnera planá vajíčka a snaží se je vysedět.         
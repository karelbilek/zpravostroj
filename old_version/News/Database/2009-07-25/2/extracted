oživování už bylo marné Kajakář (16) se utopil při sjíždění Labe    Foto:  Archív       Tragický konec měla odpolední výprava dvou ještě nedospělých chlapců s kajakem na řeku Labe ve Verdeku u Dvora Králové nad Labem. Při sjíždění vodního toku se s nimi na jezu plavidlo převrátilo. Jeden z hochů se z řeky dostal, druhý asi 16letý vodák zmizel pod jezem.       Chlapce se pokoušeli najít hasiči ze Dvora Králové nad Labem, přičemž jim ale pátrání po něm stěžovala vysoká hladina vody a také silný proud. Do řeky se později ponořili i dva potápěči z Hradce Králové. Pracovníci Povodí Labe mezitím snížili průtok vody, aby klesla hladina řeky.   „Zhruba po hodině a půl hasiči našli u břehu pod vodou asi 700 metrů od jezu tělo chlapce. Vytáhli ho ven a hned zahájili resuscitaci. V oživování pak pokračovala další zhruba půl hodinu i záchranná služba, ale chlapce se už nepodařilo oživit,“ konstatovala mluvčí hasičů Královéhradeckého kraje Martina Žahourková.   Na místo tragédie musel také zasahovat psycholog hasičů, který poskytl pomoc zhroucené matce utonulého hocha.         
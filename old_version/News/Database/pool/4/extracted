Cena za luxusní kriminál? Půl miliónu. Právě tolik měl po jednom z vězňů požadovat bývalý náměstek ředitelky kuřimské věznice Rostislav Coloň. Včera se kvůli tomu znovu zpovídal u soudu. Hrozí mu 2 až 8 let.Nejprve měl Rostislav Coloň od Lubomíra Jochmana dostat 200 tisíc. „Slíbil mu za to větší počet běžných návštěv, přeřazení na oddíl s mírnějším režimem a zabezpečení jeho dalšího setrvání ve věznici Kuřim,“ uvedl státní zástupce Petr Mazálek.Později si měl Coloň říct o dalších 300 tisíc. Za tyto peníze by Jochmanovi údajně zařídil kuchařský kurz. Druhou část peněz už ale nedostal.Podle Coloně je obvinění pomstou za to, že byl na vězně přísný. Poukazuje na to, že Jochman je nedůvěryhodná osoba. Ve vězení byl za podvod, jako člen mafiánské Luhaňské brigády byl nedávno zatím nepravomocně odsouzen k dalším 12,5 letům vězení a figuruje i v dalších kauzách.
Poprvé v kanadské historii půjde na doživotí za mříže muž, který při řízení vozu pod vlivem alkoholu zabil člověka.Sedmapadesátiletý Roger Walsh loni narazil do postižené Anee Khudaverdianové, která se pohybovala na vozíčku. Auto ženu vymrštilo do příkopu. Žena, která ten den slavila sedmačtyřicáté narozeniny, a byla na procházce se psem, nehodu nepřežila. Řidiče pak zadržela policie po ujetí dalších asi deseti kilometrů, kdy sám s vozem skončil v příkopě. Soudce v kanadském Quebeku dnes uvedl, že Walsh byl za řízení pod vlivem alkoholu odsouzen už celkem devatenáctkrát. Podle žalobce jde o první podobný rozsudek v kanadské historii. Soudce Michel Mercier svůj verdikt odůvodnil tím, že muž je nenapravitelný a že by pravděpodobně spáchal další "zločiny". Podle něj může soud tento rozsudek přezkoumat po sedmi letech. 
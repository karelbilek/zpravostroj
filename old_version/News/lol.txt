Radim Hreha je bývalým šéfem serveru Česká média, který provozuje mediální podnikatel Jaroslav Berka. Odborový svaz sdělovacích prostředků OSMedia zásadně nesouhlasí s tím, že by Českou tiskovou kancelář (ČTK) měl vést Radim Hreha. Podle nich jde o lobbistu spojeného s komerčními médii a neúspěšného manažera. Hrehu do funkce generálního ředitele zvolila 20. srpna Rada ČTK."Nedávné rozhodnutí Rady ČTK, jímž byl do role ředitele této nejvýznamnější české tiskové agentury zvolen pan Radim Hreha, výbor OSMedia doslova šokovalo," píše svaz v otevřeném dopise členům Rady ČTK.Odborům vadí Hrehova minulost. Hreha je totiž spoluzakladatelem a bývalým šéfem serveru Česká média, který provozuje mediální podnikatel Jaroslav Berka.  Hreha působil také jako šéf Slovenské televize, ale v roce 2007 byl z postu odvolán, podle odborů pro "manažerské selhání a výrazné zhoršení finanční situace". Před třemi lety krátce vedl sekretariát generálního ředitele ČT Jiřího Janečka, ovšem pouhý měsíc - pak po konfliktu s moderátorem Janem Krausem odešel.Svaz proto žádá, aby Rada ČTK své rozhodnutí přehodnotila. "Obracíme na členy Rady ČTK s výzvou, aby na první místo svého konání postavili zájem veřejnosti i zájem podniku, jehož dosavadní nezávislé fungování a příznivé hospodářské výsledky by mohly být dosazením nekompetentního manažera zmařeny.""Rozhodnutí Rady ČTK vyvolává obavy, že se její členové ocitli pod tlakem politických a lobbyistických vlivů," píše OSMedia.Hreha má ve funkci nahradit Milana Stibrala, který z ČTK odchází na konci září do důchodu. Hreha, nynější ředitel speciálních projektů společnosti KIT Digital, podle předsedkyně Rady Pavly Valčákové zvítězil většinou jednoho hlasu. 